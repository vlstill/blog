---
title: "Slovinsko: putování po Julských Alpách"
tags: "Slovinsko, Alpy, hory, cestování, foto"
short: "Minulý týden jsem si vyzkoušel, jaké to je jen s pomocí vlastních nohou
       objevovat krásy hor a s krosnou na zádech se dostat do míst, kde neproudí
       davy turistů. S Karlem a Evou jsme totiž vyrazili do Triglavského
       národního parku ve Slovinských Julských Alpách, kde jsme podnikli
       třídenní přechod těchto krásných hor."
---

Naše cesta měla původně začít již v pondělí, ale předpověď počasí vypadala dost
nepříjemně, proto jsme se rozhodli nakonec odjezd odložit na středu.  Vyrazili
jsme tedy ve středu směrem Kranjska Gora, někde za tímto severoslovinským městem se měl
nacházet kemp, kde jsme chtěli přenocovat. Cestou jsme si ještě užili na
rakousko-slovinských hranicích pěkné serpentiny a stoupání i klesání. Náš
první pokus o nalezení kempu byl neúspěšný, na místě kde OpenStreeMaps
tvrdošíjně ukazovaly kemp, jsme našli pětihvězdičkový honosný hotel a v něm
ochotnou recepční, která nám oznámila, že kemp tu bohužel již tak deset let
neexistuje. Pokračovali jsme tedy ještě pár kilometrů dále a ubytovali se v
kempu u obce Dovje, kemp byl vcelku pěkný, stál asi 7 € na osobu a dokonce měl i
přístřešek kde se dalo vařit, což se nám hodilo, protože nedlouho po našem
příjezdu a postavení stanu začalo pršet.

## Čtvrtek: přechod Vršiče

Druhý den jsme si přispali, protože předpověď počasí na dopoledne nebyla zrovna
nejpříznivější, zatímco odpoledne mělo být o poznání lepší. Také poslední
příprava krosen nám zabrala docela dost času, takže jsme se na cestu vydali až
po poledni. Auto jsme nakonec nechali na parkovišti před infocentrem v Kranjské
Goře, jak nám tam bylo doporučeno. Tamtéž jsme byli důrazně upozorněni, že
nemáme přespávat mimo kempy a horské chaty, v národním parku je to zakázané,
jsou za to vysoké pokuty a prý je to i nebezpečné -- naštěstí jsme s tím
počítali předem, jen jsme doufali, že by se třeba dalo ušetřit přespáváním u
horské chaty namísto na ní.

Po návštěvě infocentra jsme již nasadili batohy a vydali se k našemu prvnímu
cíli, průsmyku pod horou Vršič. Vrcholky byly stále v mracích, ale doufali jsme,
že se stihnou rozplynout než dorazíme nahoru, přeci jen, měli jsme zdolat
převýšení nějakých tisíc metrů, to dávalo mrakům docela čas. Cesta nahoru vedla
nejprve kolem řeky Pišnica, místy i jejím, nyní téměř prázdným, korytem, později
se odklonila a stoupala prudčeji nahoru. Mraky se bohužel nerozešly, takže náš
výhled nebyl zdaleka ideální, ale i tak stál výstup za to. Nahoře byl mlžný
horský les, docela chladno a ne moc k vidění. Na vrcholu jsme se tedy trochu
osvěžili a pokračovali dále, na plánu byl sestup do údolí na druhé straně,
návštěva pramene Soči a konečně kemp v obci Trenta.

Naše první kroky z Vršiče však byli chybné a vydali jsme se cestou, která by nás
zavedla na okliku, takže jsme se asi po dvou kilometrech zase vraceli. Nicméně
alespoň jsme viděli docela pěkné pohledy do údolí a na hory na jeho opačné
straně, to když se mraky na chvíli protrhaly. Už méně příjemné pro mě bylo, že
se mi podařilo projít kolem rozzuřených vos, takže jsem si odtamtud odnesl také
asi pět štípanců do nohou. Naštěstí však na vosy nemám žádnou velkou reakci a z
těch štípanců mi natekl jen jediný a to ještě ne moc.

Po návratu na Vršič jsme se již vydali správnou cestou a začali ustavičně
klesat. Nakonec nám již síly ani čas nezbyly na návštěvu pramene Soči, ale
viděli jsme alespoň za posledního šera koryto potoka Mlynarica, který vytéká z
mezi skal. Do kempu kus před obcí Trenta jsme dorazili až před desátou, tedy za
tmy, naštěstí poslední etapa cesty byla úplně nenáročná, jen jsme potkali
strážce parku, který nás informoval o blízkosti kempu. Kemp stál 10 € na osobu
včetně jednoho žetonu na sprchu. Za první den jsme urazili přes dvacet
kilometrů.

## Pátek: stoupáme k jezerům

V pátek jsme vstávali kolem osmé hodiny a po snídani jsme se vydali směrem do
obce Trenta, kde jsme se informovali na aktuální situaci na cestě a na časy,
které má cesta přes hory asi tak trvat. První úsek měl mít čtyři a půl hodiny,
další jednu a půl, tradičně jsme počítali s rezervou a dobře jsme udělali.

Z Trenty jsme již stoupali k vrcholům, naším prvním cílem byla Zasavska koča na
Prehodavcih, tedy horská chata ležící ve výšce 2071 m n. m., která byla zároveň
nejvyšším bodem naší trasy (Trenta leží ve výšce něco přes 600 m n. m., takže
nás čekalo nějakých 1400 metrů stoupání). Cesta vedla nejprve lesem s několika
prudkými úseky, často tu byla neznačená rozcestí na nichž obě cesty vedly ke
stejnému spojení o něco výše, člověk si mohl jen vybrat jestli chce stoupat
serpentinami, nebo přímo. Později vystoupala cesta do horského údolí, kde již
bylo stromů méně a rozevřeli se nám nádherné rozhledy.  Pokračovali jsme však
stále výše, stromů postupně ubývalo a cesta začala být na mnoha místech vedená
jakoby na široké vápencové zídce, nebo alespoň z jedné strany takto vyztužená.

Horní etapa cesty, vesměs mezi skálami a klečemi, byla poměrně náročná, přeci
jen jsme táhli docela dost nákladu na zádech a převýšení nebylo malé. Nicméně
úspěšně jsme vylezli k chatě, která již byla tak vysoko, že ani kleče tu
nerostly. Od chaty byl nádherný rozhled, jak zpět na cestu, kterou jsme přišli,
tak například i na horu Triglav (2864 m n. m.), která dala své jméno celému národnímu parku.
Vrchol Triglavu však byl téměř trvale schován v mracích.  Kus od chaty bylo také
několik jezírek, nad jedním z nich dokonce zbytky sněhu.

Na chatě jsme se občerstvili a odpočinuli si, načež jsme se vydali k dalšímu
cíli, kterým byla Koča pri Triglavskih jezerih -- zde jsme chtěli přespat a
rovněž jsme již měli telefonicky rezervovaná místa (v infocentru v Kranjské Goře
jsme byli upozorněni, že na chatách bývá dost obsazeno a že je vhodné je
rezervovat, takže jsme rezervaci provedli již ve čtvrtek odpoledne). Hned pod
chatou jsme minuli odbočku, která ukazovala na cestu na Triglav, jeho vrchol se
odsud měl dát zdolat za pět hodin a u cesty byl vykřičník, který pravděpodobně
znamená, že člověk potřebuje zajištění.

Naše cesta ale vedla klidně kolem několika jezer a jelikož již bylo odpoledne a
lehce pod mrakem, tak se nám poštěstilo vidět několik svišťů, některé i docela
zblízka a dokonce dva kamzíky, kteří se popásali na suťovém poli. K chatě jsme
dorazili před osmou hodinou, zhrozili se místních cen (chata vyšla na jednoho
asi na 21 €, a to za úplně nejlevnější přespání v místnosti pro osm lidí a bez
deky), nicméně zůstali jsme tu, nebyla ani jiná možnost.

Jelikož nikdo z nás už neměl po těch asi dvaceti kilometrech moc chuť něco
dělat, tak jsme se najedli a šli spát.

## Sobota: a opět klesáme

Sobotní tůra byla o trochu kratší, přeci jen nejsme až tak trénovaní. Od chaty jsme se
tedy vydali nejprve kolem jezer, která leží přímo pod ní -- je to vlastně buď
jedno jezero, nebo dvě až tři podle toho kolik je vody. Dále jsme klesali směrem
k Črnému jezeru, cesta byla povětšinou lesem a místy klesala docela dost, ale
stále to byla normální turistická cesta (cestám, které vyžadují zajištění, jsme
se vyhýbali). U Črného jezera jsme se občerstvili na kamenech a pozorovali
drobné ryby, ve výše položených jezerech jsme žádné neviděli.

Od jezera jsme pak stoupali poměrně rychle zase nahoru, naskytlo se nám na něj
ještě několik pohledů, než jsme vystoupali k místu, kde se před námi otevírala
krajina a správně jsme odhadli, že by tu mohl být dobrý výhled. A skutečně, když
jsme udělali pár kroků z cesty, ocitli jsme se na okraji několikasetmetrového
srázu, z něhož bylo vidět Bohinjské jezero, a co víc, přímo pod námi byl vodopád
Savica, jeden z cílů naší cesty. Vidět Bohinjské jezero a vodopád Savica z
tohoto pohledu určitě stojí za to, je to výrazně zajímavější, než být u vodopádu
samotného. Jelikož jsme byli uneseni výhledem a času jsme měli dost, rozhodli
jsme se tu udělat pauzu a rozhlížet se, výhled byl skutečně úžasný, člověk si
jen musel dávat pozor na sráz, spadnout tady dolů by znamenalo pěkně dlouho se
proletět.

Když jsme se dostatečně vynadívali, pokračovali jsme dále po naší cestě, ta nyní
vedla opět lesem, byla již poměrně pohodná a vesměs klesala. Viděli jsme i
několik jeskyní a závrtů, jednu z nich jsme navštívili.

Po sestupu jsme zjistili, že za vstup k vodopádu Savica odspodu se platí,
což nás zrovna nepotěšilo (vstup byl 2,1 € pro studenta, tuším 2,5 € plná cena),
nicméně nakonec jsme se rozhodli k vodopádu se podívat, v prodejně lístků nám
alespoň dovolili nechat batohy. Na rozdíl od zbytku cesty, kde jsme moc lidí
nepotkávali, zde bylo doslova přeplněno. Všude samí turisté, ovšem dost jiného
typu než my tři, takže jsme jich cestou nahoru k vodopádu docela dost předběhli,
jak lehcí jsme si připadali bez batohu. Na focení samotného vodopádu se stála
fronta a musím říct, že není až tak extra působivý, pohled z vrchu zpoza kamene
na okraji srázu na mě působil mnohem zajímavěji. Ale zase jsme viděli i ten
sráz, nad kterým jsme před tím byli.

Od vodopádu jsme pokračovali již vcelku mírným klesáním k Bohinjskému jezeru,
nejprve po silnici, potom lesní cestou a nakonec přes vesnici Ukanc. V kempu
jsme se ubytovali v nejlevnější, lesní, části, platili jsme 10 € a nějaké drobné
za jednoho, sprcha byla v ceně. Postavili jsme tedy stan a ještě jsme se stihli
vykoupat v jezeře. V noci pak začalo pršet a pršelo až do rána.

## Neděle: návrat

V neděli jsme se již jen vraceli, nejprve autobusem do Bohinjské Bistrice, dále
pak vlakem do Jesenice a konečně dalším autobusem do Kranjské Gory. Celá cesta
vyšla na zhruba 8 € na každého a trvala i s veškerým čekáním na přestupech asi
čtyři hodiny. Z Kranjské Gory nás již čekala jen cesta autem zpět do Brna, která
proběhla docela v klidu.

## Fotogalerie

Následují mé komentované fotky z tohoto výletu.

$partial("templates/gallery.md")$
